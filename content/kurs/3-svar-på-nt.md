---
title: "Kurskveld 3: Svar på 1NT"
order: 3
date: 2019-09-22T22:56:42+02:00
draft: false
type: "kurs"
---
{{< lead >}}
Etter åpning 1NT hos makker, har du fortsatt mulighet til å finne trumftilpass.
Da melder du **Stayman** eller **overføringer** først.
Når du ikke vet om dere har nok poeng til utgang, kan du **invitere**.
{{< /lead >}}

Denne kvelden lærte vi tre _kunstige_ meldinger som svar på 1NT.
Hensikten er å finne eventuell trumftilpass, og også om vi skal i utgang eller ikke.

{{< toc >}}

### Invittmeldinger
Etter at makker har åpna i 1NT, vet du at hen har 15-17 poeng.
Det er et ganske presist poengintervall, men litt slingringsmonn er det.

Forrige gang lærte vi å melde [utgang](http://localhost:1313/2-utgang/#utgang) når vi kunne telle 25 poeng til sammen.
Vi meldte utgang i _major_, det vil si spar eller hjerter, hvis vi hadde _trumftilpass_.
Vi meldte utgang i NT om makker hadde åpna 1NT.

Hvis du har 10 eller mer poeng, er du sikker på at dere har _minst_ 25 poeng til sammen, og du kan trygt melde 3NT.
Hvis du har 7 eller færre poeng, vet du at dere har _maks_ 24 poeng til sammen.
Det er ikke nok til utgang, så det er bare å passe.

Men har du 8-9 poeng, så er utgang avhengig av om makker har 15-16 poeng eller 16-17 poeng.
Da kan du **invitere** til utgang.
Du spør makker: _Har du maksimum eller minimum for meldinga di?_
Hvorpå hen svarer _nei_ ved å passe eller _ja_ ved å melde utgang.

Har du en balansert hånd med 8-9 poeng _uten_ 4-korts major, kan du invitere ved å melde **2NT** over makkers åpning 1NT.
Makker passer med 15 poeng og melder 3NT med 17 poeng.
Med 16 poeng må makker vurdere om det er _gode_ 16 poeng (f eks en 5-korts farge eller mange mellomkort som 9 og 10), eller _dårlige_ 16 poeng (f eks 4333-fordeling og ingen mellomkort).

### Trumf eller ikke trumf?
Minorkontrakter gir minst poeng sammenligna med major og NT, og man må helt opp på 5-trinnet for å få tak i utgangsbonusen.
Derfor foretrekker man som regel å spille NT-kontrakt selv med trumftilpass i minor.
Vi lærer derfor ingen spesielle meldinger for å finne minortilpass etter at makker har åpna 1NT. (_Ennå_...)

Major, derimot, gir ca like godt betalt som NT. Og med den ekstra fordelen en trumfkontrakt ofte gir, vil man prøve å finne tilpass i major når makker har åpna 1NT.
Derfor lærer dere å melde 4-korts og 5+-korts majorhender etter makkers 1NT.

### Stayman 2:clubs:
Med minst én majorfarge med 4 kort _og_ minst 8 poeng, kan du melde **Stayman 2:clubs:** over makkers 1NT.

Du må ha _minst invitt_, dvs minst 8 poeng, for å kunne melde Stayman, siden du presser meldingene opp på 2-trinnet.

Selv om Stayman meldes ved å melde 2:clubs:, sier meldingen ingenting om kløverfargen.
Det er den første _kunstige_ meldingen dere lærer.
Meldingen sier derimot noe à la _hei makker, jeg har minst én 4-korts major og minst 8 poeng, du har ikke tilfeldigvis en 4-korts major du også?_.

#### Svar på Stayman

Du som åpna 1NT har 3 mulige svar på spørsmålet 2:clubs: fra makker:

* **2:diamonds:** betyr _nei, jeg har ingen 4-korts majorfarge_
* **2:hearts:** betyr _ja, jeg har minst 4 kort i hjerter (og kanskje 4 korts spar også)_, og
* **2:spades:** betyr _ja, jeg har minst 4 kort i spar (men ikke i hjerter)_.

{{< alert >}}
Det er viktig å melde 2:diamonds: når du ikke har major, og ikke 2NT.
Hvis du melder 2NT, hvordan skal makker nå få invitert når du har tatt bort meldingen hens?
{{< /alert >}}

Igjen har vi en kunstig melding, 2:diamonds:, som ikke sier noe som helst om ruterfargen.
De andre svarene er _naturlige_, nemlig at de viser den fargen som meldes.

Merk at man melder 4-kortsfargene _nedenfra_, det vil si at med både 4-korts spar _og_ 4-korts hjerter, må 1NT-melderen starte med 2:hearts:.

#### Videre melding etter 2:diamonds:
Når makker ikke har 4-korts major, vil dere spille NT.
Da er det bare et spørsmål om nivå: utgang eller invitt?
Som før melder du 2NT med 8-9 poeng og 3NT med minst 10 poeng.

#### Videre melding etter 2:hearts: og 2:spades:
Har du også 4-korts i den fargen makker meldte? Hvis ja, har dere funnet tilpass!
Du inviterer ved å løfte til 3 i den aktuelle majoren om du har 8-9 poeng.
Har du minst 10 poeng, kan du melde utgang i 4 major selv.

Har du _ikke_ den majoren makker meldte, melder du NT på et passende nivå i stedet.

Hvis makker har både 4-korts hjerter og 4-korts spar, må makker starte med 2:hearts:. Hvis du ikke har hjerter, må du foreslå NT.
Makker kan selv melde sparkontrakt på passende nivå over ditt NT-forslag.
Du har jo meldt Stayman, så du har jo minst én 4-korts major, ikke sant?
Du hadde tydeligvis ikke hjerter, siden du foreslo NT, så da har du spar.

### Overføringer 2:diamonds: og 2:hearts:
Igjen står vi over kunstige meldinger.
Hverken 2:diamonds: eller 2:hearts: viser henholdsvis ruter eller hjerter.
De viser derimot **minst 5 kort i fargen rett over**.
For 2:diamonds: vil det si hjerter, og for 2:hearts: vil det si spar.

I motsetning til Stayman, kan du melde overføring med 0 poeng!
En overføring lover ingenting om poeng.

#### Svar på overføringer
Etter en overføring, er **makker _nødt til_ å ta i mot overføringen ved å melde fargen rett over**.
Og det er derfor det heter overføring: om man skulle ende med den fargen som trumf, har man _overført_ spilleførerjobben til makker.
Dette kan være lurt når makker er sterk.
Da kan man holde den sterke hånda skjult for motparten ved å unngå å ha den som blindemann.

#### Videre melding etter overføring
Makker har bare tatt i mot overføringen, og har ikke sagt et pip om hvor mange kort hen har i den fargen.
Vi vet imidlertid at hen har _minst 2_ siden hen har åpna 1NT, så i verste fall er vi på 7-korts trumftilpass.

Som etter Stayman, kan du melde litt forskjellig etterpå.

Med 0-7 poeng, melder du **pass** etter overføringen.
Vi har riktignok kanskje bare 7 trumf til sammen, men siden du ikke har så mye poeng, kan det være lettere å ta 8 stikk i majorkontrakt enn 7 stikk i NT.

Med 8-9 poeng, har du nok poeng til en invitt. Har du bare akkurat 5 kort major og ellers nokså balansert hånd, kan du melde **2NT**.
Makker kan i neste melderunde avgjøre sluttkontrakt: enten delkontrakt i 3 i major, eller utgang i major eller NT.

Med 8-9 poeng og 6 korts major eller en svært ubalansert hånd, kan du invitere med å melde **3 i majoren**.
Makker passer eller melder utgang, som vanlig.

Med minst 10 poeng, skjer det samme, bare på utgangsnivå.
Med 5 korts major og nokså balansert hånd, kan du foreslå **3NT**.
Makker korrigerer til fargekontrakt om hen har tilpass, altså minst 3 kort i majoren.
Med 6 korts major eller en svært ubalansert hånd, kan du melde **4 major**.

### Hva skal jeg melde?
For å vurdere hva du skal melde etter at makker har åpna 1NT, kan du følge punktene under:

1. Tell poeng. Har dere nok til utgang?
2. Har du en 5-korts major?
    * Hvis ja, overfør til majoren ved å melde 2 i fargen rett under
    * Hvis nei, meld pass om du har 0-7 poeng eller vurder Stayman om du har minst 8 poeng
3. Har du en 4-korts major og minst 8 poeng?
    * Hvis ja, meld Stayman
    * Hvis nei, inviter eller meld utgang i NT
