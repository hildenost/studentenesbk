---
title: "Introduksjon"
order: 1
date: 2019-07-23T21:16:32+02:00

draft: false
type: "kurs"
---
<p class="lead">Bridge er et kortspill som er beslekta med amerikaner, whist, spar, og andre whist-lignende spill der det handler om å ta <span class="font-weight-bold">stikk</span>.</p>

Det er et lagspill siden du samarbeider med makkeren din om å finne beste **kontrakt** og om å ta flest mulig stikk.
Når man konkurrerer i bridge, bruker man forhåndsgitte kort, så alle **giver** er like for alle **bordene** i turneringen.
Sitter du **Nord**, har du samme kort som alle andre i salen som sitter Nord.
Det **makkerparet** som vinner turneringen er de som har fått flest stikk og meldt riktigste kontrakt *sammenligna* med resten av parene.
Derfor er bridge en tankesport, siden det ikke handler om hvor *gode kort* du får, men hvor god *du* er til å spille dem.

Denne introduksjonen skal gjøre deg bekjent med en del grunnleggende bridgebegreper.

## Makkerparet
Rundt et bridgebord, sitter det fire spillere som danner to makkerpar.
De som er på lag, eller er makkere, sitter rett overfor hverandre. Alltid.
Dette er i motsetning til amerikaner, der det er tilfeldig fra spill til spill hvem som er makkere.
Særlig i turneringer og når bridgespill skrives om, får spillerne rundt bordet navn etter de fire himmelretningene: Nord og Sør er makkere, og Øst og Vest er makkere.

## Stikk
Et stikk består av ett kort fra hver av de fire spillerne.
Man legger på til stikket etter tur etter klokka.
Det første kortet som blir lagt i stikket, bestemmer hvilken farge som teller.
Alle spillerne må spille den fargen hvis de har den.
Er de tom, må de spille et kort i en valgfri farge.
Selv om kortet i en annen farge har høyere verdi enn de andre kortene i stikket, kan det ikke vinne stikket.
Det er det bare kort i stikkfargen som kan.
Derfor er det mulig å få et stikk på f eks ruter 2, hvis ingen andre har ruter igjen!

## Trumf
Alltid i amerikaner og spar, aldri i noen varianter av whist, og ofte i bridge, spilles det med **trumf**.
Når en farge får status som trumf, kan den brukes til å vinne stikket *selv om stikket begynte med en annen farge*!
Som før, *må* man være helt tom i fargen som spilles for å kunne spille trumf.
Hvis det er flere spillere som er tomme i stikkfargen, er det den høyeste trumfen som vinner stikket.
